από το ηλεκτρονικό κατάστημα designbastards.gr
Από 10€
ΕΜΠΑΡΓΚΟ ΣΤΗΝ ΤΕΧΕΡΑΝΗ
Πετρελαϊκός πυρετός για Ιράν
Στις 30 Ιανουαρίου αναμένεται να λάβει την απόφαση για εμπάργκο η ΕΕ. «Θα αντεπεξέλθουμε στις δυσκολίες», διαμηνύει ο Ιρανός ΥΠΕΞ. Η Ιαπωνία επιχειρεί να εξαιρεθεί από τα νέα αντίμετρα που επιβάλλουν οι ΗΠΑ για το πυρηνικό πρόγραμμα της Τεχεράνης
O Τούρκος ΥΠΕΞ, Αχμέτ Νταβού-τογλου, είχε χθες επαφές στην Τεχεράνη με τον Ιρανό πρόεδρο Μ. Αχμαντι-νετζάντ. Πριν από το ταξίδι του ο Νταβούτογλου προειδοποίησε ότι ένας ψυχρός πόλεμος μεταξύ σιιτών και σουνιτών θα ήταν «αυτοκτονία» για ολόκληρη τη Μέση Ανατολή
Να αξιοποιήσει τα ενδεχόμενα κενά στην αγορά πετρελαίου από το εμπάργκο στην Τεχεράνη έσπευσε χθες η Σαουδική Αραβία, την ώρα που η Δύση σφίγγει ολοένα και περισσότερο τη θηλιά στο Ιράν, που εξακολουθεί να κρατάει ψηλά τους τόνους.
Εντωμεταξύ ο Τούρκος ΥΠΕΞ, Αχμέτ Νταβούτογλου, ο οποίος μετέβη την Τετάρτη στην Τεχεράνη με το πετρελαϊκό εμπάργκο μεταξύ άλλων στην ατζέντα, προσπάθησε να διαδραματίσει ενωτικό ρόλο προειδοποιώντας πριν από το ταξίδι του ότι ένας ψυχρός πόλεμος μεταξύ σιιτών και σουνιτών θα ήταν «αυτοκτονία» για ολόκληρη τη Μέση Ανατολή.
Η είδηση της καταρχήν συμφωνίας στους κόλπους της ΕΕ για το πετρελαϊκό εμπάργκο, με την κάμψη των οικονομικής φύσεως αντιρρήσεων μερικών χωρών, προκάλεσε την Τετάρτη άνοδο του αργού πετρελαίου στις ξένες αγορές και χαιρετίστηκε από την Ουάσινγκτον, η οποία έχει ήδη επιβάλει αυστηρές κυρώσεις στην Τεχεράνη. Πάντως ο Ιρανός ΥΠΕΞ Αλί Ακμπάρ Σαλεχί δήλωσε χθες ότι η χώρα του δεν ανησυχεί για τις ευρωπαϊκές κυρώσεις και ότι «θα αντεπεξέλθει στις δυσκολίες».
Ενώ η ΕΕ, η δεύτερη μεγαλύτερη αγορά για το ιρανικό πετρέλαιο, αναμένεται να λάβει την απόφαση για το εμπάργκο στις 30 Ιανουαρίου, κυβερνητική πηγή της κυβέρνησης της Σ. Αραβίας δήλωσε χθες στο Reuters ότι η χώρα είναι «έτοιμη να καλύψει όποια κενά στην προσφορά εάν και εφόσον υπάρξουν», επισημαίνοντας ότι «η παραγωγή μας υπαγορεύεται από τη ζήτηση».
Εν τω μεταξύ από τον νέο κύκλο κυρώσεων που επιβάλλουν οι ΗΠΑ για το ιρανικό πυρηνικό πρόγραμμα επιχειρεί να εξαιρεθεί η Ιαπωνία, που καλύπτει το 10% των αναγκών της σε αργό με το ιρανικό πετρέλαιο και ανησυχεί για το ενδεχόμενο αύξησης των τιμών.
Eν αναμονή της επίσκεψης του Αμερικανού υπουργού Οικονομικών Τίμοθι Γκάιτνερ στο Τόκιο την επόμενη εβδομάδα, πηγές ανέφεραν χθες ότι η ιαπωνική κυβέρνηση θα παρουσιάσει στην Ουάσιγκτον ένα «μενού» πιθανών επιλογών για την εξαίρεσή της έως τον Φεβρουάριο.
Η Ουάσιγκτον επέβαλε νέες κυρώσεις εναντίον όσων χρηματοοικονομικών θεσμών συναλλάσσονται με την κεντρική τράπεζα του Ιράν, το οποίο την Τετάρτη απηύθυνε νέα προειδοποίηση για την παρουσία των ΗΠΑ στον Περσικό Κόλπο.
ΜΠΛΟΦΑΡΟΥΝ... Τις τελευταίες εβδομάδες όλο και περισσότεροι Ιρανοί αξιωματούχοι απειλούν τη Δύση με κλείσιμο των Στενών του Ορμούζ, ωστόσο σύμφωνα με τους αναλυτές, μια τέτοια κίνηση θα είχε πολύ σοβαρές οικονομικές συνέπειες για την ίδια την Τεχεράνη. Σύμφωνα με το Reuters, οι περισσότεροι αναλυτές θεωρούν ότι πρόκειται περισσότερο για απειλή με στόχο να αποτρέψει τις κυρώσεις για το ιρανικό πυρηνικό πρόγραμμα και ότι ακόμα και αν το Ιράν προβεί σε κλείσιμο των Στενών, δεν πρόκειται να διαρκέσει περισσότερο από μερικές ημέρες.
