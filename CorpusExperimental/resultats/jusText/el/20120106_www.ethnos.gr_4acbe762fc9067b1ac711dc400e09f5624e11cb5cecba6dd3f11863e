ΣΥΣΚΕΨΗ ΜΕΤΑ ΤΑ 57 ΚΡΟΥΣΜΑΤΑ
Η αλήθεια για τα κρούσματα ελονοσίας στην Πελοπόννησο
Ο «χορός» δημοσιευμάτων για τα υγειονομικά προβλήματα στην Πελοπόννησο προκάλεσε άμεση αντίδραση από την Περιφέρεια. Δείτε αναλυτικά τα προληπτικά μέτρα και τα επίσημα στοιχεία του ΚΕΕΛΠΝΟ για την κατάσταση στην περιοχή.
Ο περιφερειάρχης Πέτρος Τατούλης αναφέρθηκε διεξοδικά στην καταπολέμηση των κουνουπιών στην Πελοπόννησο, τονίζοντας ότι προκαλούν κινδύνους για τη δημόσια υγεία, την αγροτική οικονομία και την προώθηση του τουριστικού προϊόντος.
Στην περιφέρεια εφαρμόζεται ήδη πρόγραμμα καταπολέμησης κουνουπιών, σημείωσε ο αρμόδιος αντιπεριφερειάρχης Ανδρέας Πουλάς, επισημαίνοντας ότι οι κύριες προβληματικές περιοχές που «χρήζουν» παρεμβάσεων είναι:
Πύλος
Μεθώνη
Καλαμάτα
Μελιγαλάς
υγρότοπος Μουστού,
Φωκιανός (Λεωνίδιο)
οι χώροι κοντά σε βιολογικούς καθαρισμούς
αποστραγγιστικά κανάλια και λιμνάζοντα ύδατα στην πεδιάδα του Αργους
ζώνη στην περιοχή της Ερμιόνης
Φέτος έχει προγραμματιστεί σειρά ψεκασμών με σκευάσματα δημόσιας υγείας, εγκεκριμένα από το υπουργείο Αγροτικής Ανάπτυξης και Τροφίμων και εάν απαιτηθούν αεροψεκασμοί θα πραγματοποιηθούν από το υπουργείο ανάλογα με την περιοχή, όπως είπε ο κ.Πουλάς.
Το Κέντρο Ελέγχου και Πρόληψης Νοσημάτων (ΚΕΕΛΠΝΟ) εξέδωσε την Τετάρτη αναλυτική ανακοίνωση προκειμένου να απαντήσει σε δημοσιεύματα περί θανατηφόρων περιστατικών ελονοσίας στην περιοχή.
Οπως αναφέρει σε αυτή, το 2011 δηλώθηκαν 57 κρούσματα ελονοσίας:
27 σε Έλληνες, χωρίς ιστορικό μετακίνησης σε χώρες ενδημικές για ελονοσία
7 σε αλλοδαπούς από μη ενδημικές χώρες
23 σε αλλοδαπούς από ενδημικές χώρες (κυρίως από το Πακιστάν)
Ειδικά στη Λακωνία όλα οφείλονται στο πλασμώδιο vivax (P.vivax), το οποίο εμφανίζει συνήθως ηπιότερη κλινική εικόνα, όπως τονίζεται, ενώ δεν έχουν καταγραφεί θάνατοι που οφείλονται στην ελονοσία. Περίπτωση θανάτου υπερήλικα που νοσούσε στη Λακωνία οφειλόταν σε σοβαρά υποκείμενα νοσημάτα.
Το ΚΕΕΛΠΝΟ πραγματοποιεί ενεργητική αναζήτηση κρουσμάτων στο επίκεντρο της επιδημίας, την περιοχή Σκάλας Λακωνίας, όπως αναφέρεται στην ίδια ανακοίνωση. Το τελευταίο περιστατικό σε Έλληνα υπήκοο ανέφερε έναρξη συμπτωμάτων στις 18 Οκτωβρίου 2011.
Μάλιστα, σημειώνει ότι τα μέτρα που ελήφθησαν οδήγησαν το Κέντρο Ελέγχου και Πρόληψης Νοσημάτων των ΗΠΑ (CDC-Atlanta) να άρει σχετική ταξιδιωτική οδηγία για τη Λακωνία, η οποία είχε εκδοθεί στα τέλη Οκτωβρίου.
Αλλος ιός είναι αυτός του Δυτικού Νείλου Η ανακοίνωση τονίζει ότι αυτές οι περιπτώσεις δεν έχουν σχέση με τον ιό του Δυτικού Νείλου που εντοπίστηκε τα τελευταία χρόνια σε πτηνά στην Βόρεια Ελλάδα.
Η μετάδοση του συγκεκριμένου ιού σε ανθρώπους καταγράφηκε για πρώτη φορά στην Ελλάδα το 2010. Το καλοκαίρι αυτής της χρονιάς, καταγράφηκαν 262 εργαστηριακά επιβεβαιωμένα κρούσματα λοίμωξης από ιό του !Ν στην περιοχή της Κεντρικής Μακεδονίας, από τα οποία 191 παρουσίασαν εκδηλώσεις από το κεντρικό νευρικό σύστημα (εγκεφαλίτιδα ή/και μηνιγγίτιδα).
Καταγράφηκαν συνολικά 35 θάνατοι, όλοι σε υπερήλικα άτομα με υποκείμενα νοσήματα.
Κατά τη διάρκεια του 2011 διαγνώστηκαν συνολικά 101 κρούσματα λοίμωξης από τον ιό του !Ν, από τα οποία 76 εμφάνισαν εκδηλώσεις από το κεντρικό νευρικό σύστημα. Σημειώθηκαν επίσης 8 θάνατοι σε ασθενείς άνω των 65 ετών με υποκείμενα νοσήματα. Τα κρούσματα λοίμωξης από τον ιό του !Ν εμφανίστηκαν σε νοτιότερες περιοχές της χώρας, κυρίως δε στις περιοχές της Θεσσαλίας και της Αττικής. Το τελευταίο περιστατικό εμφάνισε συμπτώματα στις 18 Οκτωβρίου 2011.
Η δραστική μείωση των κρουσμάτων αντικατοπτρίζει και την αποτελεσματικότητα των μέτρων που ελήφθησαν, υποστηρίζει το ΚΕΕΛΠΝΟ.
